---
layout: post
title: "WINCOURT – аналізатор судових рішень від «Суд на долоні»"
subtitle: "Тепер користувачі «Суд на долоні» зможуть аналізувати судові документи за допомогою WINCOURT"
date: 2018-12-14 05:00:00
author: "Ольга Бугай, Захаров Кирило"
header-img: "2018-12-14-1.jpeg"
---

Тепер користувачі «Суд на долоні» зможуть аналізувати судові документи за допомогою [WINCOURT](https://conp.com.ua/analyzer).

Аналізатор судових документів дозволяє завантажити позов, відзив на позов, апеляційну скаргу, судове рішення або будь-який інший документ (у форматах doc, docx, rtf, pdf з оцифрованим шаром) і отримати документ з виділеними головними даними (юридичні особи, судді, інші учасники судового процесу, законодавство, гроші тощо), пов’язаною інформацією та статистикою щодо схожих судових рішень.

Окрім цього, можна отримати прогноз результату судового рішення на основі завантаженого документу, рекомендації щодо відповідного законодавства та перелік адвокатів, які брали участь у схожих справах.

Для побудови прогнозу WINCOURT аналізує тексти судових рішень, які за своїм змістом схожі до завантаженого тексту, та опрацьовує статистичні дані щодо таких рішень. Для більш точного прогнозу користувачі можуть обмежити час, протягом якого були прийняті подібні рішення, вказати певний суд, який приймав такі рішення раніше, і визначити відсоток співпадіння завантаженого документу із змістом рішень в судовому реєстрі.

«Аналізатор судових документів WINCOURT допоможе правникам швидко зорієнтуватись у правовій позиції, наявній у документі, та швидко переглянути відповідні норми законодавства. Також ми впровадили систему прогнозування та рекомендацій на основі Байєсівських методів машинного навчання. Нашим користувачам ми даємо свободу вибору між отриманням більш специфічного прогнозу на основі дуже схожих рішень або більш загальних висновків на основі багатьох рішень. Користувач може самостійно визначати, наскільки схожі рішення мають враховуватися при побудові прогнозу», - вказав CEO «Суд на долоні» Кирило Захаров.

Зараз WINCOURT доступний тільки для користувачів «Суд на долоні». 

У грудні «Суд на долоні» закінчує тестовий період безкоштовного доступу до ресурсу. 

Надалі повним безкоштовним доступ зможуть користуватись лише журналісти та антикорупційні ініціативи.