---
layout:     post
title:      "Кого, крім голови НАБУ, судять за декларації"
subtitle:   "З 2015 року в судах першої інстанції було розглянуто 1637 справ за несвоєчасне подання декларацій чиновниками"
date:       2017-12-08 05:00:00
author:     "Ольга Бугай"
header-img: "2017-12-08-1.jpg"
---

Згідно з дослідженням, проведеним соціологічною групою [GfK Ukraine](http://www.iri.org/sites/default/files/2017-8-22_ukraine_poll-four_oversamples.pdf) від імені Center for Insights in Survey Research, 51% респондентів вважає найбільшою проблемою у країні корупцію серед держчиновників.

Окружний адмінсуд Києва розглядає позов до Державної фіскальної служби щодо спецперевірки декларації Артема Ситника як кандидата на посаду директора Національного антикорупційного бюро. Суть позову полягає у тому, що 31 березня 2015 року, у день подання Ситником уточненої декларації, втратив чинність попередній порядок контролю декларації, а новий порядок набув чинності лише з 30 квітня 2015 року.

Подання декларації чиновниками – один із інструментів антикорупційної діяльності. І може бути способом впливу, якщо вибірково стосується лише деяких високопосадовців. Може й бути способом імітації боротьби з корупцією, коли до відповідальності притягають тих, хто практично не володіє корупційними ресурсами. 

Після набуття чинності нового порядку подання декларацій, у судах першої інстанції було розглянуто 1637 адміністративних справ, пов’язаних з несвоєчасним поданням без поважних причин декларацій осіб, уповноважених на виконання функцій держави.

Лише 116 постанов оскаржувались в апеляційній інстанції, а до касаційної не дійшла жодна.

Порушували терміни подання декларацій судді, депутати місцевих рад, працівники регіональних відділень ДФС, працівники районних та обласних державних адміністрацій, працівники прикордонного контролю тощо. Тобто люди, які у рамках своїх посадових обов’язків розглядають правильність оформлення тих чи інших документів.

Найвищою посадовою особою, якій інкримінувалось це адміністративне правопорушення, був заступник голови однієї з обласних рад. Але порушували терміни й вчитель історії, і пенсіонер, і голова благодійного фонду, які встигли попрацювати в органах виконавчої влади.

Найчастіше, якщо особа була визнаною у вчинені адміністративного правопорушення, на неї чекало адміністративне стягнення у розмірі 50 неоподаткованих мінімумів громадян, тобто 850 грн.

Але, наприклад на колишнього завідувача сектору документообігу Державної інспекції сільського господарства в одній з областей могли накласти адміністративне стягнення в розмірі лише 10 неоподатковуваних мінімумів доходів громадян (170  грн), а із заступника голови обласної ради стягнути 100 неоподатковуваних мінімумів (1700 грн).

Однак депутат сільської ради, який працює водієм лісопожежної станції, несвоєчасно подавши на офіційний веб-сайт Національного агентства з питань запобігання корупції щорічну декларацію за попередній рік, отримав стягнення у розмірі 850 грн.

Він навіть свою провину визнав повністю, щиро розкаявся і пояснив, що несвоєчасно подав декларацію за 2016 рік, оскільки він не мав технічної можливості, бо не має персонального комп’ютера та не вміє на ньому працювати, але отримав санкцію в 

Часто обвинувачені пояснювали, що невчасно подали декларації через ускладнення в роботі веб-сайту НАЗК. Деякі провадження були закриті, бо суд доходив висновку, що особа, якій інкримінується це корупційне правопорушення, не мала умислу для його вчинення або, наприклад, закінчувався термін накладення адміністративного стягнення. Іноді суд, взагалі, звільняв від адміністративної відповідальності за малозначність правопорушення і обмежувався усним зауваженням.

Поки що можна сказати, що судова практика із розгляду подібних проваджень досі формується. Який із підходів щодо розгляду такого корупційного правопорушення міг би бути застосований до топ-чиновників, можна спробувати прогнозувати з урахуванням політичних, а не лише правових критеріїв. Однозначно зрозуміло, що для них санкція за порушення вчасної подачі декларації на рівні 100 неоподатковуваних мінімумів, - це практично запрошення до вчинення корупційного правопорушення. 