---
layout: post
title: "Cудовий реєстр у споживчому спорі"
subtitle: "Близько 7 мільйонів українців стикаються з товарами незадовільної якості"
date: 2018-03-02 05:00:00
author: "Ольга Бугай"
header-img: "2018-03-02-1.jpg"
---

Згідно з дослідженням Гаазького інститут інновацій у праві ([HiiL](http://www.hiil.org/data/sitemanagement/media/Justice%20Needs%20and%20Satisfaction%20in%20Ukraine_UA.pdf), 2016), у 42% українців, які протягом попередніх 4 років мали щонайменше 1 потребу у правосудді, були споживчі проблеми.

Близько 7 мільйонів українців стикаються з товарами незадовільної якості, мають складнощі з поверненнями товарів тощо. При цьому у 44% випадках складних і серйозних проблем респонденти не вживають жодних заходів. Найчастіше тому, що не вірять у позитивне рішення проблеми (42%), або не знають, що робити (11%).

Я, звичайна людина, не юрист, теж не знала, що робити, коли взуття, придбане в українському інтернет-магазині, нещадно розтерло мені ноги за пару годин носіння.

За українським законодавством, товар може бути повернений продавцю протягом 14 днів. Але при цьому він має зберігати товарний вигляд та не бути у вжитку. Я чесно написала продавцю, що ходила у їх взутті, і тепер маю таку проблему. Звісно, мені відмовили в поверненні товару.

Тоді я, як більшість українців у таких випадках (23% згідно з дослідженням HiiL), звернулась до Google’а всемогутнього. 

Згідно зі статтею 8 Закону України «Про захист прав споживачів», якщо було придбано неякісне взуття або в процесі експлуатації встановлено дефекти будь-якого роду, споживач має право вимагати одного з наступних способів відновлення своїх прав:

* пропорційного зменшення ціни;
* безоплатного усунення недоліків товару в розумний строк;
* відшкодування витрат на усунення недоліків товару.

Але, якщо недолік, взагалі не може бути усунений або в процесі експлуатації з’ясувалось, що товар неможливо використовувати за призначенням, споживач має право вимагати від продавця повернення сплаченої за товар суми.

Ключовим тут було «в процесі експлуатації» та «неможливо використовувати за призначенням».

Ситуацію ускладнювало те, що взуття хутряне і мені було не зрозуміло, що призводить до того, що я відчуваю себе Русалонькою після операції з перероблення хвоста на ноги. Але факт залишався фактом: взуття має товарний вигляд на відміну від моїх ніг, але його неможливо використовувати за призначенням.

Коли ці аргументи не переконали продавця, на допомогу прийшла «чарівна паличка» - Єдиний державний реєстр судових рішень. Трохи магічного пошуку в ЄДРСР – і зрозуміло, що судова практика у таких питаннях на боці споживача. Найчастіше в подібних випадках продавець за рішенням суду не лише повністю повертає кошти за товар, який з якихось причин неможливо використовувати за призначенням, але й сплачує вартість експертизи, судовий збір і навіть відшкодування моральної шкоди, якщо був вплив на здоров’я.

Як ви зрозуміли, продавець прийняв рішення повернути кошти за товар. Я витратила на вирішення цієї проблеми приблизно стільки ж часу, скільки проблема виникала: 2 години. Продавець уникнув репутаційних втрат та витрат на участь у потенційному судовому процесі, а я підтвердила думку, що справедливість надто важлива, щоб нею займались лише правники.

До речі, якщо у вас виникатимуть сумніви чи варто займатись вирішенням спожвичого питання, якщо вартість товару не надто висока, у «Суд на долоні» буде пошуковий фільтр за ціною позову. 

Якісний та релевантний пошук у ЄДРСР – це інструмент. У руках професійного адвоката, юриста, судді, нотаріуса він буде ефективніший за 10 Falkon-ів, але на Tesla може їздити будь-хто. І будь-хто може приймати рішення на основі фактів і даних, а не лише на основі інтуїції та власного досвіду. 