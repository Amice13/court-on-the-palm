---
layout: post
title: "Захист інтелектуальної власності"
subtitle: "Реальна проблема чи вимога часу?"
date: 2018-02-09 05:00:00
author: "Ольга Бугай"
header-img: "2018-02-09-1.jpg"
---

7 лютого Уряд ухвалив рішення про створення Ради з питань інтелектуальної власності, що здійснюватиме координацію процесів щодо функціонування і розвитку системи правової охорони інтелектуальної власності в Україні. В рамках судової реформи створено Вищий суд з питань інтелектуальної власності.

Експерти уже дискутували щодо доречності окремого суду з питань інтелектуальної власності і не дійшли консолідованої думки.

Ми пропонуємо дивитись на цифри і робити висновки самостійно.

Всього в ЄДРСР рішень, пов’язаних із питаннями припинення порушення прав інтелектуальної власності, – **1224**. У касаційній інстанції розглядалось – 103. На Київ і Київську область припадає 971 рішення, тобто майже 80% всіх оприлюднених. 

Для порівняння – «фейсбук» фігурує у більше, ніж **1800** справах в усіх видах судочинства – кримінальному, цивільному, господарському, адміністративному. Після набуття чинності нового порядку подання декларацій, у судах першої інстанції було розглянуто **1637** адміністративних справ, пов’язаних з несвоєчасним поданням без поважних причин декларацій осіб, уповноважених на виконання функцій держави. Всього  в ЄДРСР більше **70 млн** рішень.

Найчастіше в судах із припинення порушення прав інтелектуальної власності сторонами виступають фармацевтичні компанії, виробники продовольчих товарів, горілчаних напоїв та інших товарів широкого вжитку, у тому числі, міжнародні компанії.

Особливо цікавими в сучасному контексті виглядають справи про приналежність доменних імен та рішення про заборону чи дозвіл на використання тих чи інших слів у них.

Але захищати свою інтелектуальну власність доводиться не лише корпораціям, але й малому бізнесу, наприклад, розробникам особливих протиусадкових намогильних плит. У світі української моди теж вирують пристрасті щодо інтелектуальної власності. Наприклад, у суді розглядалось питання про те, який із суб’єктів може використовувати у своїй діяльності позначення «Odessa Fashion Week» та відповідну абревіатуру.

Враховуючи, що за новим Господарським процесуальним кодексом учасниками спорів з питань інтелектуальної власності можуть бути не лише суб’єкти підприємницької діяльності (юридичні особи та ФОПи), а й звичайні фізичні особи, імовірно, можна прогнозувати зростання кількості подібних справ, а новий Вищий суд з питань інтелектуальної власності матиме збільшення кількості справ до розгляду.