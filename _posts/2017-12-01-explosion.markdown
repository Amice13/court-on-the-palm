---
layout:     post
title:      "Більше 6000 судових справ у 2017 році пов’язані з вибуховими речовинами"
subtitle:   "Тільки за 2017 рік у судовому реєстрі є 6506 рішень щодо справ, пов’язаних з вибуховими предметами"
date:       2017-12-01 05:00:00
author:     "Ольга Бугай"
header-img: "2017-12-01-1.jpg"
---

30 листопада в Нікопольському міськрайонному суді стався вибух двох гранат, які підірвав батько людини, про вбивство якої відбувалося слухання. Це сталося після того, як суд вчергове переніс засідання. Чоловік загинув на місці, ще десятеро були поранені, один з яких пізніше помер у лікарні.

Про вільний обіг вибухових пристроїв в Україні може говорити той факт, що тільки за 2017 рік у судовому реєстрі є 6506 ухвал, рішень, вироків та постанов щодо справ, пов’язаних з вибуховими предметами та речовинами.

Серед справ про зберігання великої кількості вибухових речовин та вчинків, які складають загрозу суспільному порядку, є й такі, де обвинувачений просто випадково знаходить вибухівку.

Там є скарби формулювань, наприклад, «особа-2… у невстановленому місці **знайшов поліетиленовий пакет** із… 5 предметами, візуально схожими на ручні гранати Ф-1, З предметами, візуально схожими на ручні гранати РГД-5, 7 предметами візуально схожими на запали до ручних гранат, **тим самим незаконно їх придбавши їх**», а потім ще раз під час досудового розслідування «знайшов поліетиленовий пакет із вмістом дванадцяти корпусів бойових гранат», «тим самим незаконно придбавши їх». Або  справи іншої особи, яка гранати «**взяла у руки, тим самими незаконно придбавши**».

Таку та іншу подібну інформацію легко отримати за допомогою звичайного пошуку в Єдиному державному судовому реєстрі, поступово переглядаючи всі результати за запитом «вибух».

Але неможливо за розумно обґрунтований час з’ясувати, скільки саме справ стосуються незаконного зберігання та збуту вибухових речовин, скільки з обвинувачених були визнанні винними, за якими статтями були обвинувачення, яка частка правопорушень чи злочинів відбувалась поблизу зони АТО.

Можливість шукати і знаходити повну та релевантну інформацію із Єдиного державного реєстру судових рішень – один із головних функціоналів сервісу «Суд на долоні».

Незважаючи на те, що існуюче зараз рішення дозволяє шукати за окремими словами та словосполученнями, у пошуковій видачі ми отримуємо необроблений масив інформації.

Як можна буде працювати з інформацією, яку містить судовий реєстр за допомогою «Суд на долоні»:

* фільтрувати за статтями та окремими частинами статей законів,
* Фільтрувати за результатами розгляду справи,
* за різними територіальними одиницями тощо.

Якщо розглядати ситуацію ширше, ніж дослідження конкретного випадку із вибухом в залі суду,  то «Суд на долоні» дозволятиме, наприклад, знайти всі судові рішення пов’язані з тією чи іншою юридичною особою.

* пов’язати їх з особами суддів, які розглядали справи, та підтвердити чи спростувати наявність закономірностей,
* дослідити, чи розглядали справи судді, які не пройшли люстрацію або мали адміністративні покарання,
* можливість порівняти рішення судді у досліджуваній справі з рішеннями тих суддів, які мали догани чи були люстровані. Це, наприклад, покаже, чи оскаржувалось таке розуміння певної норми права раніше.
 
Вибух у судовій залі Нікопольського суду пов’язаний із обставинами справи, яка слухалась. Але поточний рівень судової аналітики не дає можливості обґрунтовано говорити ані про реальне поширення вибуховий речовин по країні, ані про обґрунтованість запобіжних та виправних заходів для обвинувачених, ані відстежувати зростання чи зниження обігу вибухових речовин та кількість справ, які розглядаються за їх незаконним обігом.

Крім цього, факт так званого «прямого правосуддя», коли родич загиблого не має довіри до системи правосуддя і, відповідно, надії на справедливе визначення винних та їх покарання, є загрозливим та може мати поширення. Прозорість та прогнозованість роботи судової системи – саме той інструмент формування довіри, який не є швидким, але може дати стійкий результат.