---
layout: post
title: "Правосуддя як любов?"
subtitle: "Що говорить про це судова статистика"
date: 2018-04-13 05:00:00
author: "Ольга Бугай"
header-img: "2018-04-13-1.png"
---

«Правосуддя – це те, як любов виглядає у суспільстві», - такої думки дотримується Корнел Вест (Cornel West), філософ, який сам себе називає одним із найбільш провокативних інтелектуалів Америки.

Якщо зробити редукцію цієї фрази і поставити знак «дорівнює» між правосуддям і любов’ю, то судова статистика може показати, наскільки близьке правосуддя в Україні до відновлення справедливості, встановлення довіри та любові у суспільстві.

У пошуковому модулі «Суд на долоні» можна буде побачити просту описову статистику. Наприклад, у системі є дані про 736 судів першої інстанції, 54 суди апеляційної та 8 – касаційної, у яких за останні 12 років працювало більше 9 тис суддів.

На таку кількість осіб, які визначають, що є справедливим, а що ні, припадає 6855 тих, хто готує та підтримує звинувачення, - прокурорів. Їм протистояло майже 40 тис захисників - адвокатів.

Відзначимо, що ці цифри відрізняються від поточних, оскільки в системі є дані про учасників судових процесів з 2006 року – часу, коли почав працювати ЄДРСР.

Посвідчувало права та факти 6404 нотаріусів, а 10705 судових експертів надавали свої висновки з тих чи інших питань.

Таке співвідношення цифр може бути підставою для того, щоб сформувати гіпотезу, що в Україні є всі можливості для правосуддя і встановлення справедливості.

Але є ще одна статистика – кількість ув’язнених на 100 тис населення. І тут Україна на невтішному третьому місці в світі*, після США та Росії.

Майже 300 ув’язнених на 100 тис населення – це значить, що тільки серед киян є близько 9 тис тих, хто був у в’язниці або зараз там знаходиться. І це майже стільки, скільки було суддів в Україні за 12 років.

<img style="width:100%" src="{{ site.baseurl }}/img/posts_img/2018-04-13-2.png" alt="Кількість ув’язнених на 100 тис населення">

Власне, питання полягає в тому, чи є у нас довіра до системи правосуддя, чи є встановлення справедливості головною метою українського правосуддя, чи є в країні людські та кваліфікаційні ресурси для цього? Очевидно, що в своєму блозі ми не дамо відповідь на таке глобальне питання. Але, сподіваємось, що «Суд на долоні» стане тим інструментом, який допоможе встановити та/або віднайти справедливість. 

> За даними, наведеними Деанной Ван Бурен, яка є одним з американських експертів, що досліджують, формулюють та пропагують створення центрів відновного правосуддя. 