---
layout: post
title: "Арифметика у скасуванні повідомлення про підозру"
subtitle: "Зміни до КПК у частині оскарження підозри – підсумки 2 місяців судової практики"
date: 2018-05-18 05:00:00
author: "Ольга Бугай"
header-img: "2018-05-18-1.jpg"
---

16 березня 2018-го набули чинності зміни до Кримінального процесуального кодексу України, якими передбачено право оскаржувати повідомлення про підозру під час досудового розслідування. Коли були проголосовані ці зміни до КПК, НАБУ вказувало на імовірність того, що досудове слідство може бути паралізоване, а експерти коаліції «Реанімаційний пакет реформ» підкреслювали, що найкращим виходом буде ветування Президентом проголосованого закону.

Експерти, з одного боку, говорили, що оскарження повідомлення про підозру, - це повернення корупційної практики, коли підозрюваний міг відкупитись ще на етапі досудового слідства. Інші наголошували, що, навпаки, у законі варто було би закріпити можливість негайного оскарження повідомлення про підозру, а не після спливу 1-2 місяців.

> Чинна редакція п. 10 ч. 1 ст. 303 КПК України звучить так:  «Рішення, дії чи бездіяльність слідчого або прокурора, які можуть бути оскаржені під час досудового розслідування, та право на оскарження

> 1. На досудовому провадженні можуть бути оскаржені такі рішення, дії чи бездіяльність слідчого або прокурора: (…)

> 10) повідомлення слідчого, прокурора про підозру після спливу одного місяця з дня повідомлення особі про підозру у вчиненні кримінального проступку або двох місяців з дня повідомлення особі про підозру у вчиненні злочину, але не пізніше закриття прокурором кримінального провадження або звернення до суду із обвинувальним актом - підозрюваним, його захисником чи законним представником.

16 травня спливло 2 місяці з моменту набрання чинності змін до КПК у частині оскарження оголошення підозри. За цей час у ЄДРСР з’явилось 234 документи, включаючи 21 - в апеляційній інстанції.

Найчастіше оскаржувати повідомлення про підозру намагались у Харківській області (40 документів), м. Київ (39), Дніпропетровській та Донецькій областях (по 18) та Львівській області (15).

Жодної спроби оскаржити підозру не було у Луганській, Сумській та Тернопільській областях, і це, схоже, найбільш продуктивний шлях.

Незважаючи на те, що у КПК вказані чіткі терміни оскарження, адвокати підозрюваних намагались спробувати щастя і до набрання чинності норми, і до початку спливу 1 місяця, коли мова йшла про кримінальні проступки, або до спливу 2 місяців, коли мова йшла про кримінальні злочини.

Більшість суддів в ухвалах займались чітким арифметичним підрахунком і не задовольняли скаргу.

У тому випадку, якщо  суддя першої інстанції задовольняв скаргу про скасування підозри, виходячи з обставин справи, але не враховуючи встановлені законодавством терміни, суд апеляційної інстанції вказував, що таке [«скасування повідомлення про підозру є необґрунтованим та безпідставним»](http://reyestr.court.gov.ua/Review/73280986).

Окремо варто звернути увагу на те, що захисникам варто зважати не лише на дату повідомлення про підозру, як це вказано в п. 10 ч. 1 ст. 303 КПК України, але й [на дату внесення відомостей про проступок або злочин в ЄРДР](http://reyestr.court.gov.ua/Review/73138862). Якщо відомості в ЄРДР були внесені до 16 травня, скаргу про скасування повідомлення про підозру повертають скаржнику.

Якщо ж відомості в ЄРДР внесені після 16 березня 2018, але повідомлення про підозру у кримінальному злочині винесене до 16 травня (тобто до того, як минуло 2 місяці з набрання чинності норми), [підстав для задоволення скарги немає](http://reyestr.court.gov.ua/Review/73108450).

Фактично протягом 2 місяців з набрання нормою чинності судді не розглядали скарги на повідомлення про підозру по суті. І навіть якщо вказувалось, «не достатньо доказів, щоб виправдати розслідування та висунути обвинувачення», скарга не задовольнялась через невідповідні терміни оскарження.

**Отже, найважливіші моменти:**

1. Оскаржувати повідомлення про підозру є сенс у тому випадку, якщо кримінальне провадження, у рамках якого її висунуто, внесене в ЄРДР після 16 березня 2018 року**.
2. Оскаржувати повідомлення про підозру є сенс лише тоді, якщо спливло **2 місяці з вручення**, тобто, як мінімум, **з 16 травня**. 
3. Якщо досудове слідство уже завершене, то повідомлення про підозру не оскаржити. Незважаючи на те, що в нормі це прямо вказано, але захисники все одно пробують щастя, хоч і безуспішно.
4. Якщо суд першої інстанції задовольнить скаргу про скасування підозри, не врахувавши терміни, вона з великою мірою вірогідності буде скасована в апеляційній інстанції.

Отже, на формування судової практики з цього питання за фабулою справи, а не календарними підрахунками треба буде зачекати ще кілька місяців. А поки що у цих справах календар і підрахунки – головне.