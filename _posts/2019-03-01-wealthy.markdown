---
layout: post
title: "Переоформлюй, збагачуйся, володарюй – куди рухається система"
subtitle: "Скандал із закупівлями для потреб армії – не єдина «гаряча» новина останнього часу"
date: 2019-03-01 05:00:00
author: "Ольга Бугай"
header-img: "2019-03-01-1.jpg"
---

*Скандал із закупівлями для потреб армії – не єдина «гаряча» новина останнього часу. Квазіреформа нотаріату та декриміналізація незаконного збагачення є проявами того, як система намагається встановити такі правила гри, коли корупційні дії будуть повністю законними, а подальше розшарування суспільства на посадових осіб та всіх інших, поглиблюватиметься.*

### Переоформлюй

Нотаріусів в Україні всього 6387 особи (за реєстром). Зараз вони намагаються докричатись через медіа до громадян і пояснити, що нинішні зміни у їх діяльності, - [це корупційна реформа та нівеляція права власності в Україні](https://dt.ua/macrolevel/znischiti-notariat-komu-vigidno-295799_.html). 

За законопроектом №9311 планується закріпити на законодавчому рівні можливість для не нотаріусів вчиняти нотаріальні дії і здійснювати державну реєстрацію прав і бізнесу. Якщо ще простіше, то умовний «квазінотаріус» зможе посвідчити набуття права власності на ваш будинок або інше майно без вашого відома.

«За статистичними даними Міністерства юстиції України, 90% рейдерських захоплень у країні на сьогодні здійснюються комунальними підприємствами та їх філіями…», - вказує президент Нотаріальної палати України Володимир Марченко.

Нотаріуси виходять на [страйки до Кабінету міністрів](https://zib.com.ua/ua/136585-notariusi_pid_kabminom_straykuyut_proti_pereatestacii.html), їх підтримує [адвокатура](https://zib.com.ua/ua/136591-advokatura_vistupila_proti_diskriminacii_prav_notariusiv.html). Зрозуміло, що все це без гарантій бути почутими.

### Збагачуйся

Разом з цим, Конституційний суд України, [декриміналізує ст. 368-2 «Незаконне збагачення» Кримінального кодексу України](http://yur-gazeta.com/golovna/ksu-viznav-nekonstituciynoyu-stattyu-pro-nezakonne-zbagachennya-oficiyne-rishennya.html). Ця стаття дозволяла притягати до кримінальної відповідальності тих чиновників (від Президента до державних службовців категорії «Б» і посадових осіб в органах місцевого самоврядування 1-ї та 2-ї категорії), які не могли підтвердити законність набутих статків.

Формальна причина – презумпція невинуватості. Тобто у ст. 368-2 начебто обов’язок доводити законність набутих статків покладався на їх набувача. Хоча прямо у зазначеній статті це не вказано. Подібним же чином сформована і ст. 368 ККУ «Прийняття пропозиції, обіцянки або одержання неправомірної вигоди службовою особою». Але вона не декриміналізована. Поки що?

Можна подивитись і на судову практику із застосування ст. 368-2 ККУ. Так сталось, що ми уже її [досліджували](http://court-on-the-palm.com.ua/2018/12/07/impoverishment/), але в контексті низького рівня довіри до суду. Тобі ми побачили різкий перекіс між застосуванням санкції за дрібні крадіжки фізичними особами і застосуванням санкції за незаконне збагачення службовими особами.

Нагадаємо, що у 2018-му в ЄДРСР було 306 документів, які пов’язані з незаконним збагаченням за ст. 368-2 ККУ. Жодна зі справ на той час не дійшла до касаційної інстанції, в апеляції було 23 документи.

За цією статтею звинувачували водія Державного центру зайнятості, який мав у власності 3 авто, 50 тис доларів і 1750 російський рублів. У заступника начальника управління Державного центру зайнятості  були арештовані 200 тис євро, 900 тис грн, 26 тис доларів та інші суми в різних валютах.

Або, наприклад, заслужений діяч науки і техніки України, директор Інституту педагогіки Національної академії педагогічних наук України разом із сином, кандидатом педагогічних наук, старшим науковим співробітником лабораторії трудової підготовки і політехнічної творчості Інституту педагогіки Національної академії педагогічних наук України незаконно збагатились на 11 млн 500 тис доларів.

Було й про незаконне збагачення судді [ВАСУ](https://conp.com.ua/lawsuit/76579911), про невказані [в декларації прокурора 435 тис. грн.](https://conp.com.ua/lawsuit/72965605), про незаконне збагачення [службової особи Міністерства аграрної політики та продовольства України](https://conp.com.ua/lawsuit/72057608).

Чи варто нагадувати, що ніхто з них та інших, навіть визнаних винними за ст. 368-2 ККУ, не відбуває передбаченого законодавчою нормою покарання у вигляді позбавлення волі?

Незважаючи на те, що громадські організації критикують правовий пуризм КСУ, судова практика вказує на те, що ця стаття Кримінального кодексу і не працювала.

### Володарюй

Власне, і так зване реформування нотаріату, і можливість збагачення, тепер законного, мають спільний наслідок. Обіймання певної посади стає необхідною і достатньою умовою для того, щоб мати виняткові права на ресурси, які є приватними або суспільними.
