---
layout: post
title: "Верховний суд почав розглядати справи НАБУ"
subtitle: "Судді нового Верховного Суду з 18 грудня винесли 17 ухвал у справах, де фігурує НАБУ"
date: 2018-01-26 05:00:00
author: "Ольга Бугай"
header-img: "2018-01-26-1.jpg"
---

Судді нового Верховного Суду з 18 грудня винесли 17 ухвал у справах, де фігурує Національне антикорупційне бюро України (НАБУ).

Про це стало відомо з аналізу даних Єдиного державного реєстру судових рішень України.

З огляду на те, що представники антикорупційних організацій вважають, що для ефективної боротьби з корупцією необхідна «зв’язка» трьох суб’єктів: НАБУ, Спеціалізованої антикорупційної прокуратури та Вищого антикорупційного суду, ми вирішили подивитись, як існуючи суди розглядають справи, де фігурує НАБУ.

Уже винесені ухвали у справах, де НАБУ є і відповідачем, і позивачем. Але одна із ухвал цікава тим, що може яскраво проілюструвати правову колізію, яка поки не вирішена ні в існуючому законодавстві, ні в законопроекті «Про Вищий антикорупційний суд».

Мова про ухвалу нового Верховного Суду, яка стосується справи за позовною заявою НАБУ до Вищої ради правосуддя (ВРП) про визнання протиправним та скасування [рішення від 9 листопада 2017 року № 3649/0/15-17](http://www.vru.gov.ua/act/12192) «Про вжиття заходів щодо забезпечення незалежності суддів та авторитету правосуддя за повідомленням судді Окружного адміністративного суду м. Києва Аблова Є.В.». 

Через пропущений термін подання заяви та з огляду, що зазначені причини пропущеного терміну не є об’єктивними, НАБУ Верховним Судом наданий 10-денний термін для усунення недоліків касаційної скарги.

НАБУ оскаржує рішення ВРП, у якому вказано, що суддя Аблов Є.В. вважає, що детектив Національного бюро Панайотов Є.О., зловживаючи владою та службовим становищем, перевищуючи свої службові повноваження, з метою тиску на нього як на суддю незаконно вчинив процесуальні дії з реєстрації кримінального провадження. 

Вища рада правосуддя, дослідивши матеріали справи, вирішила внести Директору НАБУ подання про виявлення та притягнення до встановленої законом відповідальності осіб, якими вчинено щодо судді окружного адміністративного суду міста Києва Аблова Євгенія Валерійовича дії або допущено бездіяльність, що порушує гарантії незалежності суддів. 

Тобто припускається, що представник державного органу, який має протидіяти корупції, сам зловживає владою та службовим становищем. 
Виникає питання, який суд має розглядати справи, де НАБУ є відповідачем і де звинувачується у корупційному правопорушенні?

Згідно з законопроектом [«Про Вищий антикорупційний суд»](http://w1.c1.rada.gov.ua/pls/zweb2/webproc4_1?pf3511=63218) саме такий суд має розглядати кримінальні провадження, пов’язані із вчиненням правопорушень, які містять корупційну складову, у тому числі «зловживання владою або службовим становищем», «зловживання впливом». 

Але ті ж самі судді Вищого антикорупційного суду мають бути у «міцній зв’язці» з НАБУ та САП у справах, де НАБУ виступає позивачем. 

Крім ухвали за позовом до ВРП, на даний момент відомо, що Верховний Суд відкрив провадження за касаційною скаргою директора ТОВ «Світловодський Завод Пиломатеріалів» на бездіяльність уповноважених осіб Національного антикорупційного бюро України та витребує матеріали справи з Солом'янського районного суду міста Києва з метою перегляду в касаційному порядку. 

Також Верховний Суд ухвалив витребувати матеріали провадження за скаргою фізичної особи на бездіяльність компетентних осіб НАБУ, яка полягає у невнесенні відомостей про кримінальне правопорушення до ЄРДР.

Разом з тим Верховний Суд уже розглядає справи, де НАБУ є позивачем. 

Наприклад, за позовом НАБУ до ПАТ «Холдингова компанія «Енергомережа», ВАТ «Запоріжжяобленерго», ПАТ «Електрометалургійний завод «Дніпроспецсталь» ім. А.М.Кузьміна» про визнання недійсним договору. 

Також Верховний Суд відкрив касаційне провадження за матеріалами касаційної скарги ТОВ «ВОГ АЕРО ДЖЕТ» на рішення Господарського суду міста Києва за позовом НАБУ до ПАТ «Українська залізниця», ТОВ «ВОГ АЕРО ДЖЕТ» про визнання правочину недійсним. До 6 лютого НАБУ, ПАТ «Українська залізниця» та Міністерство інфраструктури України мають подати відзив на касаційну скаргу.

Всього касаційні інстанції українських судів винесли 253 ухвали, рішення, постанови, де НАБУ фігурує як позивач, відповідач чи в іншій якості.

Найбільше справ, де фігурує НАБУ, розглядається у м. Київ, Харківській, Дніпропетровській, Львівській та Одеській областях.