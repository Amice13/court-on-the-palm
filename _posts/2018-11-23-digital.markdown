---
layout: post
title: "Судовий діджитал: 3 погляди"
subtitle: "Протягом останніх днів «Суд на долоні» брав участь у 3-х заходах, які об’єднувала одна ідея – вплив технологій на правосуддя"
date: 2018-11-23 05:00:00
author: "Ольга Бугай, Кирило Захаров"
header-img: "2018-11-23-1.jpg"
---

Протягом останніх днів «Суд на долоні» брав участь у 3-х заходах, які об’єднувала одна ідея – вплив технологій на правосуддя.

Хронологічно першим із заходів був найбільший та наймасштабніший за всю історію проведення [VII Судовий форум](http://judicialforum.uba.ua/). Ми вже коротко писали про [його підсумки](http://court-on-the-palm.com.ua/2018/11/16/forum/). Електронні докази, електронний арешт, діджитал складові у судовому процесі – те, що уже є на черзі денній у тих, хто творить правосуддя.

Українські судді та адвокати, у цілому, готові працювати і узгоджувати особливості використання електронних інструментів у своїй діяльності. Міжнародні партнери говорять про те, що час діяти, а не лише узгоджувати та розробляти. Зрештою, та кількість міжнародної допомоги, яку отримує Україна, у тому числі, у рамках судової реформи, має приносити результати. Бажано вимірювані та об’єктивні.

Мова йде не тільки про якість правосуддя, а й про можливість відстежувати проблемні питання та точно встановлювати «діагноз». Наприклад, одна з проблем, яка прозвучала, - виконання Україною рішень європейських та національних судів. І якщо принаймні статистика за виконанням рішень Європейського суду з прав людини відома, то однозначної інформації про виконання рішень національних судів немає.

Потреба в статистичній та аналітичній інформації однаково гостра і для українських суддів, і для адвокатів. На жаль, у «Суд на долоні» не було багато часу, щоб розповісти про те, що на багато питань сервіс уже зараз може дати відповіді.

Звернемо увагу на 2 аспекти, на яких наголошує «Суд на долоні»:

**Data-driven рішення у судовій системі**

* Розширення переліку сервісів, що надаються громадянам з боку Міністерства юстиції. Фактично зараз такі сервіси обмежуються СМС інформуванням про розклад засідань, зміни в Реєстрі нерухомого майна, тощо. Можливість через дані визначити кожну пов’язану зі справою фізичну особу дозволяє сервісам **стати проактивними** і інформувати учасників судових процесів про будь-які події не за їх запитом, а за фактом використання тієї чи іншої інформації в судовому рішенні. 
* Використання безпосередньої інформації з реєстрів при створенні судових рішень.
* Сучасні стартапи у сфері Legal Tech фактично стають майданчиком, який задає вектор руху розвитку державних систем. 
* Державні органи мають бути зацікавлені у публікації якомога більшої кількості даних, а учасники судових процесів активно користуватися результатами розроблених сервісів, бо це можливість на декілька кроків випередити та перевизначити розвиток актуальних технологій.

**Вимірюване правосуддя (measuring justice)**

* Побудова складних статистичних запитів на основі пов’язаної інформації, наприклад, визначити кількість судових справ в певній області щодо банкрутства, в яких були розпочаті кримінальні провадження, або скільки рішень АМКУ було оскаржено за певним кодом закупівлі в торгах Prozorro. Результат таких конструйованих запитів може бути використаний як **KPI для оцінки роботи держави або впровадження реформ певної галузі**.
* Налаштування логічних перевірок на основі статистичних зведень – перевірка рівномірності розподілів справ серед суддів певного суду, виявлення помилок при заповнені даних щодо судових процесів тощо.

## Фінал AEQUO Legal Tech Challenge-2018

«Суд на долоні» цього року з радістю передав естафету досягнень цьогорічному переможцю AEQUO Legal Tech Challenge – команді Rent It Bot. Сервіс має на меті допомогу з орендою житла в Україні та, очікується, в Данії.

Крім головного переможця, отримали відзнаки в категоріях:

* **Law** - [MigrateBot](https://www.facebook.com/migratebot/?ref=br_rs) - бот, що допомагає інтернет-активним іноземцям отримати візу та/або посвідку на проживання,
* **Tech** - [Дім Юриста Analytics](http://analytics.domjurista.ua/#/analytics/main) – сервіс із прогнозування судових рішень, 
* **Love** - **TopTierLex** – платформа для полегшення підготовки анкет для участі в юридичних рейтингах.

Всього у фіналі було 10 команд, і представлені ними ідеї вкотре доводять, що все, що може бути автоматизовано, має бути автоматизовано. Багатьом юристам вже набила оскомину фраза «скоро вас замінять роботи». Але якщо подивитись правді в очі, то тим юристам, чия задача була виконувати дії за алгоритмом, вчиняти типові або повторювані дії, час замислитись над своїм майбутнім.

<img style="width: 100%;" src="{{ site.baseurl }}/img/posts_img/2018-11-23-2.jpg" alt="Команда «Суд на долоні» в фіналі конкурсу цього року розповіла про свій розвиток та поділилась досвідом та рекомендаціями">

Команда «Суд на долоні» в фіналі конкурсу цього року розповіла про свій розвиток та поділилась досвідом та рекомендаціями.

## JUSTICE SECTOR + STARTUPS

Робоча зустріч органів юстиції, судової гілки влади зі legal tech стартапами, які підтримував HiiL (Гаазький інститут інновацій у праві). Підтримку в організації зустрічі надана програмою USAID «Нове правосуддя».

На запрошення поспілкуватись зі стартапами прийшли представники Вищої ради правосуддя, Державної судової адміністрації України, Вищої кваліфікаційної комісії суддів України, Національної школи суддів України, Координаційного центру з надання правової допомоги, Мережі правового розвитку.

Свої проекти презентувати Наталія Владімірова з [PatentBot](https://www.facebook.com/profile.php?id=407066616344654&ref=br_rs), Андрій Грищук з [VKURSI](https://vkursi.pro/), Юрій Заремба з [AXDRAFT](https://axdraft.com/), Денис Іванов з [Pinky Solutions](http://pinky.solutions/), Микита 
Піддгайний з [Opendatabot](https://www.facebook.com/OpenDataBot/?ref=br_rs), Марина Цал з [ТОЕсуд](https://www.facebook.com/TOEcyd/), Артем Афян з [LegalAlarm](http://www.legalalarm.com/), Олег Смотров з **Дім Юриста**, Кирило Захаров, Ольга Бугай із **Суд на долоні**.

«Було знайомство і конструктивний діалог. Це вже дуже багато, як на мене. Період заперечення юридичних стартапів потроху минає з їх розвитком і розвитком екосистеми. Упевнений це на користь обом сторонам», - підкреслив організатор, представник HiiL в Україні Дмитро Формений.
