---
layout: post
title: "50 відтінків кохання в судовому реєстрі"
subtitle: "Що знає про кохання судовий реєстр"
date: 2018-02-16 05:00:00
author: "Ольга Бугай"
header-img: "2018-02-16-1.jpg"
---

У День закоханих в Україні запускають бота, який допоможе онлайн підготуватись до розлучення. Незадовго до цього набуває чинності закон «Про примусове стягнення аліментів», який має на меті забезпечити належне виконання судових рішень щодо стягнення аліментів та не допустити виникнення заборгованості.

Може виникнути враження, що система права в Україні, як той старий солдат, який не знає слів кохання. Але в Єдиному державному реєстрі судових рішень «кохання» є, і навіть зустрічається не лише, як частина назв населених пунктів та інших власних назв.

У цілому в реєстрі є близько 50 тис рішень, де фігурують форми слова «кохання» та похідні від нього.  

Заради кохання люди часто готові на все. Досить часто станом закоханості виправдовують кримінальні злочини та вмотивовують крадіжки та шахрайські вчинки. Але, зазвичай, у таких випадках є й інші обставини.

Чи не єдиним випадком, коли кохання, точніше його припинення, є основним мотивом, є справи про розірвання шлюбу. З одного боку, це не є надто радісним фактом. З іншого – українське законодавство у даному випадку є чутливим до емоційної сфери людини. І, до речі, серйозно еволюціонувало з часів римського права, коли розірвати шлюб можна було, припустимо, лише тоді, коли жінка ускладнює доступ чоловіка до спиртного або чоловік порушує подружню вірність.

Більше того, українські суди у справах про розірвання шлюбу можуть, взагалі, керуватись єдиним мотивом – припинення кохання та поваги один до одного. І таких справ близько 25 тисяч.

Це, до речі, є проявом поваги до сімейного життя за практикою Європейського суду з прав людини. Якщо почуття кохання та поваги є причинами вступу до шлюбу, то їх припинення є достатньою підставою для його розірвання. 

Наприклад, Ейрі з Ірландії пощастило набагато менше, ніж сучасним українцям. Їй довелось навіть звернутись до Європейського суду з прав людини, щоб розлучитись з чоловіком. І чекала вона на розгляд своєї заяви з 1973 по 1979 роки. Законодавство Ірландії  тоді, взагалі, не передбачало розірвання шлюбу, а лише можливість окремого проживання. Але й це питання не вдалось вирішити в національних судах. Тоді Ейрі в ЄСПЛ вказувала, що відсутність у законодавстві Ірландії  сучасного,  ефективного  і  доступного  засобу  судового захисту   щодо   її   права   на  розірвання  шлюбу  є  порушенням права на повагу до сімейного життя.

В українському чинному Сімейному кодексі вказано, що «суд постановляє рішення про розірвання шлюбу, якщо буде встановлено, що подальше спільне життя подружжя і збереження шлюбу суперечило інтересам одного з них, інтересам їхніх дітей, що мають істотне значення».  

«Відповідач позов визнав і пояснив суду, що причиною розпаду сім`ї є те, що минув період закоханості один в одного», «позивачка просить суд розірвати шлюб з відповідачем, так як утрачені почуття кохання», «втрачене почуття кохання до відповідача і немає бажання перебувати в шлюбі» - це все цитати із судових рішень, коли шлюб було розірвано.

На перший погляд, згідно з простою кількістю рішень в ЄДРСР, де наявність кохання є необхідною та достатньою умовою шлюбних стосунків, найбільш романтичними є Харківська, Дніпропетровська, Херсонська, Донецька та Одеська області. Саме тут зберігають шлюб лише тоді, коли в родині зберігається кохання. Найменше зважають на почуття мешканці Львівської, Волинської та Тернопільської областей. В останній, наприклад, було лише 7 розлучень через те, що в подружжі більше немає взаємних почуттів.

Звісно, пояснення може лежати і в іншій площині. Наприклад, в цих областях в цілому менше розлучень, більш значуща суспільна роль церкви, яка засуджує розірвання шлюбу, тощо.

Разом з тим, якщо перерахувати кількість розлучень через втрату кохання залежно від кількості населення у тій чи іншій області, то картина змінюється. Найбільшими романтиками виявляються мешканці Херсонської, Харківської, Миколаївської, Дніпропетровської та Запорізької областей. Київ – в середині «турнірної таблиці», на 15-му місці. А от «античемпіони» у такому випадку не змінюються.

Отже, юристи та адвокати можуть цілком аргументовано радити своїм клієнтам реєструвати шлюб саме в тих областях, де головною гарантією його збереження є кохання. 
