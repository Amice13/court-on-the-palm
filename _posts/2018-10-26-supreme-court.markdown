---
layout: post
title: "Конкурс до вищих судів: другого шансу не буде"
subtitle: "Ми дослідили результати оскарження минулорічного конкурсу до Верховного Суду"
date: 2018-10-26 05:00:00
author: "Ольга Бугай"
header-img: "2018-10-26-1.jpg"
---

Зараз триває активний етап конкурсних процедур на посади суддів Верховного Суду, Вищого антикорупційного суду та Вищого суду з питань інтелектуальної власності. 

Практично рік тому були вперше призначені судді нинішнього Верховного Суду. Тоді ж було багато критики і зауважень щодо процедури і результатів відбору суддів.

Щоб підготувати теперішніх учасників конкурсів до різних можливостей розвитку подій, ми дослідили результати оскарження минулорічного конкурсу до Верховного Суду.

### Оскарження – без шансів

Можна сказати коротко: можливість стати суддею за результатами проходження конкурсу у вас буде тільки одна. Жодне оскарження результатів конкурсу на посаду судді Верховного Суду не призвело до того, що скаржник став суддею цього суду.

За 2018-й рік у Єдиному державному реєстрі судових рішень є 64 документів, які пов’язані з конкурсом на посаду судді. 28 з них - оскарження актів, дій чи бездіяльності Вищої кваліфікаційної комісії суддів України, 3 – про прийняття громадян на публічну службу, 1 - злочини у сфері службової діяльності.

Навіть побіжний перегляд фільтру «результат рішення» за пошуковим запитом «конкурс на посаду судді» показує, що оскарження було безсенсовим. Відмовлено у задоволенні позову, відмовлено у задоволенні заяви, позов повернено – найчастотніші результати. Позов задоволено – такого результату немає зовсім.

### Що хотіли?

Найчастіше потенційні судді звертались до суду про поновлення терміну звернення до ВККСУ. Це дивно, бо професійний правник, очевидно знає, у який саме термін можна оскаржувати те чи інше рішення. Суд не вважав поважною причиною пропущення строків оскарження, якщо скаржник (на той момент суддя) перебував тривалий час у закордонних відпусках, а його адвокат – у відрядженнях.

Кандидат на посаду судді отримав менше мінімального балу і не був допущений до наступного випробування. Намагався оскаржити відсторонення від подальшого проходження конкурсу, пояснюючи це тим, що оцінюватись мають бали за весь етап, а не його складові. Безуспішно.

Були позивачі, які намагались оскаржити законність проведення конкурсу до Верховного Суду в цілому. Наприклад, вказували, що конкурс проводився до утворення вакантних посад.

Позивачі намагались навіть заявити відвід усім суддям Касаційного адміністративного суду у складі Верховного Суду через те, що ці, нові, судді є зацікавленими особами в розгляді тих справ, де оскаржується конкурс до Верховного Суду. 

### Усі кейси – без успіху.

Цікаво, що для деяких суддів, які брали участь в конкурсі, не пройшли і залишились там, де й працювали до конкурсу, це стало приводом, для сумнівів у їх компетентності. Наприклад, було заявлене клопотання про відвід судді в кримінальній справі, [«у зв’язку з тим, що указаний суддя не переміг у конкурсі до Верховного Суду та може проявити непрофесіоналізм при розгляді даного кримінального провадження»](https://conp.com.ua/lawsuit/71831146). Звісно, у відводі судді відмовили: немає серед підстав – «не пройшов за конкурсом». 

Єдиний випадок, де частково вдалось оскаржити рішення, прийняте в рамках конкурсу, - [позов до Громадської ради доброчесності](https://conp.com.ua/lawsuit/76471938). І хоча суд визнав протиправним та скасував Висновок ГРД про невідповідність кандидата на посаду судді Верховного Суду, це не допомогло кандидату отримати бажану посаду. 