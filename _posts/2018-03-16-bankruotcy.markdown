---
layout: post
title: "Банкрутство за принципом Верховного Суду"
subtitle: "Прийняття Кодексу з процедур банкрутства дасть змогу Україні піднятись у рейтингу Doing Business"
date: 2018-03-16 05:00:00
author: "Ольга Бугай"
header-img: "2018-03-16-1.jpg"
---

Прийняття Кодексу України з процедур банкрутства дасть змогу Україні піднятись у рейтингу Doing Business на 9 позицій, вважає голова Комітету з питань економічної політики Андрій Іванчук.

Вказаний кодекс вважають революційним через поширення процедури банкрутства на фізичних осіб та кодифікацію процедури корпоративного банкрутства. 

Крім цього, в проекті Кодексу враховане те, як уже зараз судова практика відрегулювала відносини. Фактично прийняття цього законопроекту зможе найближчим часом продемонструвати, як саме рішення Верховного Суду стають нормами закону.

Незважаючи на те, що правові висновки Верховного суду є обов’язковими для врахування судами нижчих інстанцій, їх не завжди відстежують та застосовують. Врахування законотворцями судової практики та принципів, виведених суддями на підставі узагальненого розуміння норм права, - великий крок до послідовного правозастосування.

Так, Касаційний господарський суд у складі Верховного Суду 14 лютого [у постанові по справі про банкрутство ТОВ «Чернігівська агропромислова компанія»](http://reyestr.court.gov.ua/Review/72293630) вивів та застосував «принцип безсумнівної повноти дій ліквідатора у ліквідаційній процедурі».

Дослідивши матеріали справи, судді Верховного Суду погодились з аргументами касаційної скарги ПАТ «Дельта Банк», про те, що попередні судові інстанції не з'ясували, чи здійснив ліквідатор  у ліквідаційній процедурі весь передбачений Законом комплекс заходів спрямованих на пошук, виявлення та повернення майна банкрута та  формування ліквідаційної маси ТОВ  «Чернігівська агропромислова компанія». І вивели принцип безсумнівної повноти дій ліквідатора у ліквідаційній процедурі.

«Безсумнівна повнота дій ліквідатора – це певний стандарт поведінки, який може якісно покращити ліквідаційну процедуру банкрутства», - прокоментував встановлений принцип суддя-спікер Касаційного господарського суду у складі Верховного Суду Сергій Жуков. 

Цей принцип внесений у [ст. 44 Звіт ліквідатора проекту Кодексу України з процедуру банкрутства](http://w1.c1.rada.gov.ua/pls/zweb2/webproc4_1?pf3511=63518) та буде визначальним у судових засіданнях під час розгляду звіту та ліквідаційного балансу, якщо Верховна Рада не внесе зміни під час розгляду законопроекту.

26 лютого у Верховній Раді був зареєстрований законопроект № 8060 «Кодекс України з процедур банкрутства». Голова Комітету з питань економічної політики Андрій Іванчук вказував, що над цим кодексом робота велась протягом 2 років. Його співавторами стали представники всіх депутатських фракцій та груп українського парламенту. Незважаючи на те, що у парламенті було 7 законопроектів, які вносили зміни у чинне законодавство щодо банкрутства, їх автори погодились відкликати з метою одного узагальненого кодексу. Андрій Іванчук прогнозує, що парламент розгляне цей законопроект у першому читанні у стислі терміни.
