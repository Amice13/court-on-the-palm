---
layout: post
title: "Право на #прикрути  "
subtitle: "Українці виборюють автономне опалення в судах"
date: 2018-03-12 05:00:00
author: "Ольга Бугай"
header-img: "2018-03-12-1.jpg"
---

Під час газової кризи на початку березня НАК «Нафтогаз України» закликав українців зменшити споживання газу. 3 березня комерційний директор компанії Юрій Вітренко на своїй сторінці у Facebook оприлюднив дані, наскільки міста України зменшили споживання газу. 

Певною мірою економія була досягнута через зменшення використання газу промисловими споживачами, але в цілому про флешмоб з #прикрути для побутових споживачів дізналось більше мільйона користувачів соціальної мережі.

Чи могли насправді українці відреагувати на заклик #прикрути і наскільки громадяни можуть самостійно регулювати споживання газу, можна дізнатись із судових рішень.

Всього в Єдиному державному реєстрі судових рішень (ЄДРСР) більше 13 тис рішень, пов’язаних із встановленням або наявністю автономного опалення. Більшість із них стосуються справ, коли позивач – приватна особа, яка через суд намагається вибороти право на відмову від центрального теплопостачання та встановлення автономного опалення. Як правило, відповідачами у таких справах є виконкоми органів місцевого самоврядування та/або комунальні або комерційні підприємства, які надають послуги теплопостачання. Найчастіше оскаржується їх відмова у наданні дозволу або технічних умов для встановлення автономного опалення, відмова у відключенні від централізованого теплопостачання.

Судова практика із цього питання неоднорідна, хоча згідно зі ст.24 Закону України «Про теплопостачання» споживач теплової енергії має право на вибір одного або декількох джерел теплової енергії чи теплопостачальних організацій, якщо це можливо за існуючими технічними умовами, а Правила надання послуг з централізованого опалення з 2007 року передбачають порядок відключення індивідуальних споживачів.

Разом з тим, якщо порівняти дані про економію газу на початку березня в Україні та кількість судових справ зі встановлення автономного опалення, то лідери та антилідери частково збігаються. 

Порівняння даних за містами та областями не є коректним зі статистичної точки зору, але може свідчити про наявність тенденції та дати можливість сформувати гіпотезу: економити можуть лише ті, хто має для цього технічну можливість.

Згідно з даними НАК «Нафтогаз України» найбільше зекономили газу в Кременчуці (-35%), Дніпрі (-32%), Києві (-24%) та Миколаєві (-21%). 

Найбільше справ про відмову від центрального теплопостачання було в Донецькій області (2375), Львівській області (1250), Києві (850), Дніпропетровській області (759), Кіровоградській області (687).

Найменше справ про відмову було у Закарпатській області (50) і найменша економія склала в Ужгороді (-5%), як, правда, й у Львові, незважаючи на велику кількість судових рішень про відмову від центрального опалення у Львівській області.

Гіпотеза про те, що #прикрутити можуть лише ті, хто має технічну можливість і навіть боровся за неї в судах, схожа на одну з класичних цитат мера Києва.  Але логічним є припущення: громадяни можуть відповісти на заклик держави тільки тоді, коли (і якщо) держава гарантує дотримання їх прав.
