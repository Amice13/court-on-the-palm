---
layout:     post
title:      "Чи дорівнюватиме legal tech доступу до правосуддя?"
subtitle:   "Як зміниться доступ до правосуддя за рахунок технологій можна було дізнатися під час Innovating Justice Boostcamp, який відбувся 19 жовтня в Києві."
date:       2017-10-20 12:00:00
author:     "Ольга Бугай"
header-img: "2017-10-20-1.jpg"
---

## Для юристів і замість юристів

Вісім фіналістів HiiL Innovating Justice Challenge презентували свої Legal Tech стартапи. Український лігалтек розвивається за тими ж напрямками, що світовий:

* сервіси, які оптимізують роботу юриста - Суд на долоні, Lexcovery, Axdraft.
* сервіси, які заміняють юриста (відповідають на запити клієнтів) - Pinky Solutions (вирішення спорів онлайн), Bot&Partners (реєстрація компанії, автоматизація укладання контрактів), PatentBot (реєстрація торгівельної марки онлайн), Каратель (мобільний додаток для скарг про порушення своїх прав), Opendatabot (сервіс моніторінгу реєстраційних даних українських компаній та судового реєстру).

Юристи уже зараз або найближчим часом матимуть можливість максимально автоматизувати технічні та рутинні процеси. Економія часу і, відповідно, грошей, уникнення технічних помилок можуть зробити активних користувачів сервісів для правників більш конкурентоспроможними. Враховуючи те, як змінюватиметься запит на послуги юристів, їх адаптивність правників та  готовність до змін може бути визначальною для побудови кар’єри.

Уже зараз зареєструвати торгівельну марку, сконструювати та перевірити договір, вирішити суперечки під час купівлі товарів та послуг онлайн можна, не звертаючись до фізичного юриста. І з часом ці сервіси будуть вдосконалюватись. Бо працюють швидше, коштують менше, доступні 24/7 з будь-якого пристрою.

Найбільше це позначиться на тих юристах, хто має індивідуальну практику, побудовану на обслуговуванні «роздрібних» клієнтів. Зменшиться потреба в асистентах юриста в юридичних компаніях, а в перспективі може знизитись собівартість надання юридичних послуг.

Разом з тим немає ознак, які вказували б на те, що потреба у юристах зникне. Залишається актуальною проблема довіри до юридичних онлайн-сервісів.  Потенційним клієнтам юристів може бути важливий особистий контакт і взаємодія.

<img src="{{ site.baseurl }}/img/posts_img/2017-10-20-2.jpg" alt="Переможці HiiL Innovating Justice Challenge">
<span class="caption text-muted">Переможці HiiL Innovating Justice Challenge</span>

Конкурентною перевагою правників залишатиметься використання сервісів та аналітичних систем, яких з’являтиметься все більше. Із відкриттям державних даних, розширюватимуться можливості швидко обробляти великі масиви непов’язаної інформації, аналізувати використання норм права, відстежувати послідовність правозастосування. Таким проектом є «Суд на долоні», який, крім пошукового модулю в судовому реєстрі, пропонує інтеграцію з іншими відкритими реєстрами, можливість візуалізації даних і зав’язків між ними та модуль судової статистики. Проект «Суд на долоні» отримав відзнаку «Найкраща інновація у підкатегорії «Вплив».

Проект «Axdraft» пропонує юристам програму для автоматизації та спрощення підготовки документів. Розробники говорять, що з їх сервісом процес підготовки документів займатиме на 80% менше часу. «Axdraft» був відзначений журі, як найбільш стійкий проект. Також члени журі відзначити PatentBot, як проект, який був найкраще презентований.

Ці відзнаки та обрання головного переможця були визначені журі, до складу якого увійшли директор програми USAID «Нове правосуддя» Девід Вон, виконавчий директор 1991 Open Data Incubator Євгенія Клепа, партнер юридичної фірми Sayenko Kharenko Михайло Харенко, інвестор та член UAngel Макс Школьнік.

## Правосуддя важливіше за доступ

Переможцем Innovating Justice Boostcamp став проект «Pinky Solutions», який отримав можливість пройти інкубаційну програму в Нідерландах. «Pinky Solutions» - це платформа з онлайн вирішення спорів у порядку досудового врегулювання, у першу чергу, в електронній торгівлі. Такі платформи уже існують в світі, і від 95% їх рішень не оскаржуються потім в судах.

Чи матимуть запровадження цих та інших сервісів і продуктів вплив на більший доступ до правосуддя, обговорювали в рамках панельної дискусії під час заходу.

Координатор практики інформаційних технологій юридичної фірми Sayenko Kharenko Микита Полатайко вважає, що в питанні доступу до правосуддя, ключовим є правосуддя. «Давайте зробимо правосуддя, а потім доступ до нього. Якщо оцифровувати безлад, то буде оцифрований безлад», - наголосив він.

Голова громадської організації «Електронна демократія» Володимир Фльонц погодився, що реальний вплив на розширення доступу до правосуддя матиме побудова нових процесів, а не оцифровування існуючих.  «Наближає майбутнє зміна відношень, а не просто поява можливості переслати документи електронною поштою», - сказав він.

Заступник начальника управління інформаційної і комунікаційної діяльності секретаріату Вищої ради правосуддя Ірина Паламарчук вважає, що розширення доступу до правосуддя – справа часу. «Не погоджусь з колегою, що правосуддя недоступне. Справа часу. Жовтень був знаковий місяць. Електронний суд отримав більш системне поняття».

> Legal tech допоможе оцифрувати рутинні процеси, які вимагають стандартних процедур, а не творчості

Володимир Фльонц переконаний, що уже зараз в українських судах багато процесів можна автоматизувати.

«Хотілося б вірити, що розвиток legal tech допоможе оцифрувати рутинні процеси, які вимагають стандартних процедур, а не творчості – канцелярія, зберігання, захист документів. У судах уже зараз багато чого можна замінити скриптом», - пояснив він.

При цьому Фльонц вважає, що це не забере роботу у юристів, за винятком низько кваліфікованих кадрів, які виконували механічні завдання.

Микита Полатайко також підтримав цю думку. «Я не вірю, що юристів можна замінити в принципі. Клієнти будуть ставати все більш лінивими в технологічному світі. З професії підуть лише ті, «хто підносив снаряди», - додав він.

Ірина Паламарчук також розповіла, що у ВРП замислюються над створенням власного бота, який відповідав би на питання, які часто виникають. 

Українському legal tech є, куди розвиватись, і, цілком можливо, що успіхи команд-фіналістів стануть поштовхом до створення нових продуктів і сервісів, і рівність legal+tech=access to justice не викликатиме запитань.

Проведення HiiL Innovating Justice Challenge стало можливим завдяки підтримці американського народу, що була надана Агентством США з міжнародного розвитку (USAID)  у рамках програми «Нове правосуддя».

Організаторами HiiL Innovating Justice Challenge виступив Hiil (Гаазький інститут інновацій у праві) у партнерстві з 1991 Open Data Incubator.

**Фото: [The Gate Agency](https://www.facebook.com/the.gate.agency/?fref=mentions)**