---
layout: post
title: "Алкоголь чи наркотики – з чим швидше потрапити до в’язниці?"
subtitle: "Проект наказу МОЗ України спричинив дискусію"
date: 2018-04-20 05:00:00
author: "Ольга Бугай"
header-img: "2018-04-20-1.jpg"
---

Проект наказу МОЗ України «Про внесення змін до наказу Міністерства охорони здоров’я України від 01 серпня 2000 року № 188» спричинив дискусію про те, чи є підвищення допустимих для зберігання норм наркотичних речовин легалізацією наркотиків в Україні чи, навпаки, сприятиме зниженню невиправдано великій кількості засуджених за злочини, пов’язані з обігом наркотиків без мети збуту.

[У пояснювальній записці МОЗ](http://moz.gov.ua/article/public-discussions-archive/proekt-nakazu-ministerstva-ohoroni-zdorov%E2%80%99ja-ukraini-%C2%ABpro-vnesennja-zmin-do-nakazu-ministerstva-ohoroni-zdorov%E2%80%99ja-ukraini-vid-01-serpnja-2000-roku--188%C2%BB) вказує, що «пониження невеликих розмірів окремих наркотичних засобів ще у 2010 році сприяло притягненню до кримінальної відповідальності не стільки дилерів та організаторів наркобізнесу, скільки наркоспоживачів, тобто хворих, які потребували медичної, психологічної та соціальної допомоги».

На думку відомства, «занижені пороги кримінальної відповідальності зв’язують руки поліції вимушеною боротьбою з дрібними проступками, в той час, як наркобізнес має комфортні умови для свого процвітання».

Незважаючи на те, що проблема наркотичної залежності є багатоплановою, її правовий аспект залишається найбільш значущим. Настільки значущим, що навіть МОЗ обґрунтовує необхідність підвищення дозволеної для зберігання та вживання кількості наркотиків саме особливостями правоохоронної діяльності.

Разом з тим, ДУ «Український моніторинговий та медичний центр з наркотиків та алкоголю Міністерства охорони здоров'я України» представив рекомендації UNODC (United Nations Office of Drugs and Crime) щодо [Міжнародних стандартів профілактики вживання наркотиків](http://www.ummcda.org.ua/attachments/article/88/049346248.pdf), у яких вказано, що «вживання тютюну і алкоголю, залежність і відповідні розлади поширені набагато частіше, ніж розлади, пов'язані з вживанням наркотиків, і тягар цих захворювань в країнах світу набагато вище».

Документи в Єдиному державному реєстрі судових рішень (ЄДРСР) дають можливість порівняти кількість правопорушень та злочинів, які були скоєні в стані наркотичного або алкогольного сп’яніння.

Зараз у ЄДРСР є 11 141 документ про правопорушення, які були скоєні у стані наркотичного сп’яніння, з них – 1 217 кримінальних справ.

Для порівняння – документів, які стосуються правопорушень, скоєних у стані алкогольного сп’яніння – 402 748, з них – 101 081 – кримінальних справ.

Тобто у стані алкогольного сп’яніння правопорушення і злочини були скоєні у 36 раз частіше. Кримінальних справ, пов’язаних із злочинами, скоєними в стані алкогольного сп’яніння, більше у 83 рази, ніж злочинів, скоєних під впливом наркотиків.

Якщо говорити про тих, кому інкримінувалось звинувачення за ст. 307 Кримінального кодексу України (Незаконне виробництво, виготовлення, придбання, зберігання, перевезення, пересилання чи збут наркотичних засобів, психотропних речовин або їх аналогів), то таких документів у судовому реєстрі 137 229. Тобто майже втричі менше, ніж судових документів, пов’язаних із правопорушеннями та злочинами, які були скоєні в стані алкогольного сп’яніння, в 12 разів менше, ніж правопорушень чи злочинів, які були скоєні під впливом наркотиків. 

Виходячи з цього, визначення МОЗ наркоспоживачів, у першу чергу, як «хворих, які потребують медичної, психологічної та соціальної допомоги», аніж як злочинців, не можна назвати безпідставним.

Разом з тим, ситуація зі злочинами і правопорушеннями, які скоєні під впливом наркотичних речовин, вкрай неоднорідна по країні.

Наприклад, найбільше їх було в Дніпропетровській області (2402), Миколаївській (1366), м. Київ (1293), Запорізькій області (907) та Донецькій (753). Найменше – у Луганській області (78), Житомирській (74), Волинській (67), Закарпатській (64), Хмельницькій (40). Різниця між умовними «першим» та «останнім» місцем в рейтингу найбільших проявів агресії у людей з наркотичною залежністю  - 60 разів.

Зберігається тенденція до зростання злочинів, які були скоєні під впливом наркотичних речовин. Тільки за рік, з 2016 по 2017, їх кількість збільшилась втричі. За десять років, з 2008 по 2017, - в 7 разів.
 
| Рік  | Кількість документів про розгляд правопорушень та злочинів, які були скоєні під впливом наркотичних речовин |
|------|-------------------------------------------------------------------------------------------------------------|
| 2008 | 434                                                                                                         |
| 2009 | 577                                                                                                         |
| 2010 | 676                                                                                                         |
| 2011 | 781                                                                                                         |
| 2012 | 611                                                                                                         |
| 2013 | 933                                                                                                         |
| 2014 | 880                                                                                                         |
| 2015 | 987                                                                                                         |
| 2016 | 1007                                                                                                        |
| 2017 | 3105                                                                                                        |

При цьому ситуація з поширенням злочинів, які були скоєні під впливом алкоголю, більш-менш однорідна по країні. Найбільше злочинів та правопорушень у стані алкогольного сп’яніння відбувається у Вінницькій області (27703), Дніпропетровській (25856), Миколаївській (22014), м. Київ (21507), Херсонській області (20929). Найменше – у Рівненській області (10820), Чернівецькій (10287), Сумській (10192). Різниця між «першим» та «останнім» місцями – 2,7 рази.
Отже, згідно з судовою статистикою в Україні вірогідність стати жертвою нападу людини під впливом алкоголю більше у 83 рази, ніж жертвою людини під впливом наркотичних речовин. Але ситуація може різко змінитись, якщо зберігатиметься нинішня тенденція до зростання кількості злочинів під впливом наркотиків.  
Міжнародні стандарти профілактики вживання наркотиків вказують, що вирішальне і пряме відношення до профілактики наркоманії є запобігання та скорочення вживання тютюну та алкоголю, а не збільшення кримінальної відповідальності за зберігання наркотиків без мети збуту. Одним із найбільш ефективних методів профілактики вживання тютюну та алкоголю є зростання ціни на вироби з них.