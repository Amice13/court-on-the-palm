---
layout:     post
title:      "Реєстр суддів: рівняння з багатьма невідомими"
subtitle:   "В Україні ніхто точно не знає, скільки є суддів і хто саме здійснює правосуддя"
date:       2017-11-24 05:00:00
author:     "Кирило Захаров, Ольга Бугай"
header-img: "2017-11-24-1.jpg"
---

«Суд на долоні», працюючи над розробкою точного пошуку в Єдиному державному реєстрі судових рішень, зіткнувся з потребою правильно ідентифікувати суддю, який здійснює правосуддя. Як правило, в судових рішеннях зазначаються прізвище та ініціали cуддів та членів судових комісій. Очевидно, що така інформація не дає можливості точно їх ідентифікувати. Рішенням може бути визначення певного судді не тільки за прізвищем, але й за назвою суду, у якому він працює.

Проте інформація, яка стосується суддів, є найбільш закритою, неповною та часто неактуалізованою. В Україні є реєстри адвокатів, арбітражних керуючих, судових експертів, але досі немає єдиного реєстру суддів. 

## У пошуках Єдиного реєстру суддів

Безумовно, можна самостійно сформувати свій внутрішній реєстр суддів, виходячи із наявної в ЄДРСР інформації, додатково її порівнявши з інформацією про подані суддями декларації, інформацією про призначення, переведення та звільнення суддів Президентом, Верховною Радою тощо. Вірогідність потрапляння неповної та неточної інформації при цьому зберігається. 

Щоб мінімізувати можливі помилки, ми звернулись із запитами до Державної судової адміністрації України (ДСАУ), Вищої ради правосуддя (ВРП) та Вищої кваліфікаційної комісії суддів України (ВККСУ).

Виявилось, що «У Державній судовій адміністрації не відображена та не задокументована будь-якими засобами чи на будь-яких носіях запитувана інформація, а також остання не створена в процесі виконання ДСА України повноважень, визначених статтею 152 Закону України «Про судоустрій і статус суддів».

Насправді, це дивно, адже стаття 152 ЗУ «Про судоустрій і статус суддів», вказує, що ДСАУ, у тому числі, «вивчає кадрові питання апарату судів, прогнозує потребу у спеціалістах» та «організовує роботу з ведення судової статистики, діловодства та архіву». Яким чином можна це робити, не маючи повної, зведеної та актуальної інформації, складно уявити. Тим більше, дивно було про це дізнатись, враховуючи що ДСАУ уже відкриває багато даних і навіть має окремий відповідний розділ з відкритими даними на своєму сайті.

Натомість, наш запит був перенаправлений до Верховного суду, Вищих спеціалізованих, апеляційних та місцевих судів.

Тепер у нас є відповіді (і вони продовжують надходити) від майже 600 судів України всіх рівнів про штатну і фактичну чисельність суддів у суді, наявність/відсутність статусу судді-спікера та слідчого судді, вказано, хто має право здійснювати кримінальне провадження щодо неповнолітніх тощо.

На жаль, для цієї інформації практично неможлива машинна обробка: ми отримали файли у форматах .doc, .docx, .rtf, .png, .tif, .jpeg, .pdf, .bmp. Це роздруковані на принтері відповіді, які потім були відскановані та надіслані до нас. На деякі з них навіть був накладений електронний цифровий підпис. Натомість тепер ми маємо додатковий ресурс для перевірки уже зібраних даних.

Вища рада правосуддя так же, як Державна судова адміністрація не володіє запитуваною нами інформацією стосовно єдиного реєстру суддів. Хоча на сайті ВРП можна відстежувати інформацію про притягнення суддів до дисциплінарної відповідальності, включаючи таке дисциплінарне стягнення, як звільнення з посади, та інформацію про тимчасове відсторонення судді від здійснення правосуддя.

Найбільш детальну інформацію про суддів ми отримали у відповіді Вищої кваліфікаційної комісії суддів України. Нам надали список суддів на 76 аркушах станом на 10.11.2017. На жаль, це також відскановані таблиці.

Ми мали сподівання, що ВККСУ має реєстр суддів, бо за ЗУ «Про судоустрій і статус суддів» має вести суддівські досьє, але з’ясувалось, що «на сьогодні функціонування автоматизованої системи формування і ведення суддівського досьє не розпочато». Отже, ні громадяни, ні самі судді не мають доступу до досьє, які мали би бути відкритими, оскільки це є публічною інформацією.

<img style="width:100%;" src="{{ site.baseurl }}/img/posts_img/2017-11-24-2.jpg" alt="Кубок для переможців - команди Суд на долоні">
<span class="caption text-muted">Відповідь ВККСУ на інформаційний запит щодо доступу до суддівських досьє</span>

Схоже, що в Україні, взагалі, немає органу, який би знав реальний та актуальний стан справ у судовій системі. Наприклад, за інформацією ВККСУ у нас 5899 суддів. За новим штатним розкладом, який набрав чинності 1 вересня 2017 року, у судах має бути 6426 суддів. Тобто вакантними є 527 посад. Насправді, серед працюючих суддів є частина тих, хто не здійснює правосуддя з різних причин. За інформацією ВККСУ річної давнини, у 219 судах від 50% до 100% суддів не здійснювали правосуддя.

Простий приклад - у Бориспільському міськрайонному суді Київської області штатна чисельність  суддів – 15, фактична – 9. Отже, вакантними є 6 посад. При цьому лише 4 судді мають право здійснювати правосуддя. У інших 5 суддів закінчився п’ятирічний термін призначення на посаду вперше. 

І таких нюансів, які практично неможливо проаналізувати «вручну», безліч. До того ж, це явні ризики, які можуть гальмувати судову реформу, збільшення її прозорості та можливості відновлення довіри до суду. А саме відновлення довіри громадян до суду декларується як один з основних пріоритетів судової реформи.

Враховуючи, що формування електронних суддівських досьє не розпочато, а повної консолідованої інформації немає ні в кого, «Суд на долоні» планує розробити власний реєстр суддів, який буде з часом доповнюватися усією необхідною інформацією.

Ми уже провели велику роботу з обробки наявних даних та продовжуємо її. Ми готові за потреби надати створену нами базу ВККСУ, ДСАУ, ВРП для початку формування реєстру суддів та електронних суддівських досьє. Також готові надати консультативні послуги з роботи з такими базами даних.